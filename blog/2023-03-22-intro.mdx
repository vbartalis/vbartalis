---
title: Esztétikus ideálok nyomában
keywords: [blog]
tags: [blog]
---

# Esztétikus ideálok nyomában

Az ember folyton keresi a helyét. Van, aki könnyebben megtalálja és van, akinek nehezebb. Én személy szerint soha nem igazán éreztem azt, hogy beillenék a széles társadalomba. Néha úgy éreztem magam, mint Don Quijote, mintha az értékeimet már senki nem képviselte volna rajtam kívül. Máskor pedig pont az ellenkezője történt, mintha az engem körül fogó emberek leragadtak volna a múltban. S olyan is volt, amikor úgy gondoltam, hogy egy másik valóságban kellett volna világra jönnöm. Biztosan nem csak én vagyok így ezzel.

Egy időben hittem a csodákban, hittem az abszolút jóban, hittem az egy és mindenható ideálban. De a hit lassan elmúlt, kérdések váltották fel a helyét. Már nem voltam képes vakon elhinni a nálam idősebbek minden szavát. És lassacskán a leges leg ősibb tanításokat is elkezdtem megkérdőjelezni.

Sokan mások is hasonló helyzetben vannak, de én mégsem érzem köztük otthon magamat. Ugyan sokan megkérdőjelezik a tradíciót, és elállnak tőle. De kepétlenek tovább haladni egy járatlan, keskeny, rögös úton és inkább egy másikat választanak. Lecserélnek egy ideált egy másikra. S az újat már nem kérdőjelezik meg. Bár lehet majd annak is eljön az ideje. Talán ez is az egyik kiváltó oka lehet az úgynevezett midlife krízisnek. Amikor rájön az ember, hogy az új ideálja nem biztosan annyira szilárd talapzaton áll, mint azt egykor hitte.

Manapság azon találom magam, hogy irigyelem azokat az embereket, akik képesek megkérdőjelezni az eredeti esztétikus ideáljukat és egy megerősödött hittel térnek vissza hozzá. Bár nem hiszem, hogy az ő hitük valóban képes beváltani mindent, amit ígér. Viszont abban biztos vagyok, hogy legalább egy fajta belső békét, biztosságot, gyökeret ad az embernek. Úgy hiszem csak az az ember érdemli meg igazán a tiszteletet a hitéért, aki tűzben edzette meg azt - bárhonnan is származzon, akár az enyémmel konfliktusban is lehet az - és nem csak örökölte, anélkül, hogy akármit is tett volna érte.

Én megpróbáltam ellépni az örökölt esztétikus ideálomtól - a keresztre feszítettől, s megpróbáltam más ideálok felé kacsintgatni - buddhista, taoista, konfucionista filozófia, modern liberalizmus, posztmodern relativizmus és irónia. De igazából semelyik nem ragadt meg, úgy érzem semelyik nem tökéletes számomra, és mégis mindegyik valahogy megbűvöl. Mindegyikben látok szépet, hasznosat. Nem véletlenül hívom őket **esztétikus** ideáloknak.

A legújabb esztétikus ideál, amivel találkoztam a **metamodern**. De ez annyira új keltű, hogy igazából még nem is élő, nem tiszta miről is szó, hová is vezet. Azt hiszem hozzám hasonló egyéneknek lehet egy kollaborációja egy új értékrendszer felállítására. Vannak érdekes gondolataik, az vitathatatlan. S talán ez a post postmodern, metamodern rendszer nem is igazán az ő szüleményük, s ők inkább csak egy jelenséget próbálnak leírni, hogy képesek legyenek megnevezni az adott jelenséget. Így hát akarva vagy akaratlanul is ehet a táborhoz kell csatlakoznom, bárhogy is hívjuk azt. Mind a korunk szüleményei vagyunk, a múltból táplálkozunk és belőle építjük a jövőt.
